BIS er en webbaseret applikation, der giver brugerne mulighed for at foretage sammenligninger af forskellige patientgrupper eller sammenligne med en alders- og kønskorrigeret generel befolkning. Derudover giver den også mulighed for at regne på produktivitetsgevinster ved, at forældre får færre fraværsdage på arbejdet, som følge af at deres børn er mindre syge. BIS bygger på en `cost-of-illness` tilgang ved at sætte pris på forbruget af fx sundhedsydelser for forskellige patientgrupper.


>Beregner for Investeringer i Sundhed (BIS) er udviklet til at kunne give et bud på de økonomiske konsekvenser ved sundhedsrettede tiltag.
>BIS følger dermed i kølvandet på tidligere beregnere som Den Socialøkonomiske Investeringsmodel (SØM) og Regnemodel for Uddannelsesinvesteringer (REFUD).
>
>Michael Bech, VIVE Sundhed

Beregneren kan anvendes af brugere med interesse for, hvad sundhedsrettede tiltag kan betyde økonomisk i form af potentielt sparede udgifter til behandling i sundhedsvæsenet og potentielt forbedrede arbejdsmarkedsmuligheder.

BIS er inddelt i to undermodeller

- Målgruppemodellen indeholder data for 22 sygdomsgrupper opdelt på en række demografiske og socioøkonomiske karakteristika. Data dækker brug af sundhedsydelser og receptpligtige lægemidler samt tilknytningen til arbejdsmarkedet.

- Forældremodellen indeholder data for lønindkomst for en række forskellige familietyper som et mål for den produktivitet, disse familier mister, hvis der er et sygt barn i familien.

Helt overordnet kan BIS anvendes til fire typer af beregninger:

1. Sammenligning af to patientgrupper

2. Sammenligning af patientgruppe med den generelle befolkning

3. Gevinster ved sundhedsrettede interventioner for patientgrupper opgjort i forbrug af sundhedsydelser, forbrug af receptpligtig medicin og tilknytning til arbejdsmarkedet

4. Produktivitetsgevinst for forældre som følge af færre sygedage hos børn

Ved sammenligning af to patientgrupper vil det oftest være nært beslægtede patientgrupper, det er relevante at sammenligne, fx diabetikere med og uden komplikationer af sygdommen, eller patienter med moderat eller svær psykisk sygdom. Tanken er her, at sammenligningen kan give et mål for, hvad en indsats, der kan få en gruppe til at ”ligne” den anden gruppe, vil have af økonomiske konsekvenser.

Når man sammenligner en patientgruppe med den generelle befolkning (som i BIS er køns- og alderskorrigeret til at matche sygdomsgruppen, der sammenlignes med), fås i stedet et mål for den økonomiske sygdomsbyrde, denne patientgruppe har.

Endelig kan beregningen af produktivitetsgevinsten for forældre være relevant i forbindelse med indsatser, der rettet imod at mindske sygdom hos børn som det fx er tilfældet for vacciner.